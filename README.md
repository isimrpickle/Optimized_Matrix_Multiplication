Ζητούμενο εργασίας:


Το ζητούμενο της εργασίας είναι η αξιολόγηση της ιεραρχίας μνήμης επεξεργαστών MIPS για συγκεκριμένες υπολογιστικές εργασίες με βάση το μοντέλο Roofline (γραμμή στέγης). Η σχεδίαση του υλικού και του λογισμικού και η αξιολόγηση συμβαίνει στον προσομοιωτή QtMips.
Οι υπολογιστικές εργασίες είναι: (α) πολλαπλασιασμός διανύσματος n στοιχείων επί βαθμωτό, (β) πολλαπλασιασμός τετραγωνικού πίνακα nxn επί βαθμωτό, (γ) πολλαπλασιασμός δύο τετραγωνικών πινάκων nxn. Για κάθε εργασία, οι αρχικοί πίνακες και τα αποτελέσματα βρίσκονται στο τμήμα δεδομένων του προγράμματος. Να εξετάζεται το ενδεχόμενο υπερχείλισης κατά τη διάρκεια εκτέλεσης των πράξεων και το πρόγραμμα να τερματίζει εάν συμβεί υπερχείλιση. Τα στοιχεία των πινάκων είναι ακέραιοι αριθμοί. Να παρουσιάσετε τα αποτελέσματα της μελέτης σας για τις τιμές n=8, 16, 32 και προαιρετικά για μεγαλύτερες δυνάμεις του 2. 
Για τη χρήση του μοντέλου Roofline ως «απόδοση» να χρησιμοποιήσετε το πλήθος των πολλαπλασιασμών ανά δευτερόλεπτο (MPS – multiplications per second) Ως αριθμητική ένταση (arithmetic intensity) να χρησιμοποιήσετε τον λόγο πολλαπλασιασμοί ανά byte (MPB – multiplications per byte).
Τα συστήματα MIPS που θα αξιολογήσετε είναι:	
MIPS-A: διοχέτευση πέντε σταδίων με πλήρη μονάδα κινδύνων με ανίχνευση και προώθηση και branch predictor των 2-bit με BHT που προσπελάζεται με 5 bit και επίλυση των διακλαδώσεων στο στάδιο EX. Δεν διαθέτει καθόλου κρυφή μνήμη, έχει ρυθμό ρολογιού 100 MHz, και η προσπέλαση της κύριας μνήμης διαρκεί 60 κύκλους ρολογιού.
MIPS-B: διοχέτευση ίδια με την παραπάνω, αλλά το σύστημα μνήμης περιέχει και κρυφή μνήμη ενός επιπέδου με μέγεθος 8ΚΒ για εντολές και ξεχωριστά 8ΚΒ για δεδομένα. Μπορείτε να επιλέξετε το μέγεθος μπλοκ της καθεμίας μεταξύ 2, 4, και 8 λέξεων και τη συσχετιστικότητα τους μεταξύ 1, 2, και 4 (πολιτική αντικατάστασης LRU όπου απαιτείται). Η πολιτική εγγραφής να είναι ετερόχρονη (write back) και με κατανομή σε εγγραφή (write allocate). Ο ρυθμός ρολογιού του επεξεργαστή παραμένει σταθερός και το ίδιο ο χρόνος προσπέλασης της κύριας μνήμης.
MIPS-Γ: διοχέτευση ίδια με τους παραπάνω, και πρώτο επίπεδο κρυφής μνήμης όπως ο προηγούμενος. Διαθέτει όμως και δεύτερο επίπεδο κρυφής μνήμης με μέγεθος 64ΚΒ ενιαία για εντολές και δεδομένα. Μπορείτε να επιλέξετε το μέγεθος μπλοκ μεταξύ 2, 4, και 8 λέξεων και τη συσχετιστικότητα μεταξύ 1, 2, και 4 (πολιτική αντικατάστασης LRU όπου απαιτείται). Η πολιτική εγγραφής να είναι ετερόχρονη (write back) και με κατανομή σε εγγραφή (write allocate). Η προσπέλαση του δεύτερου επιπέδου κρυφής μνήμης διαρκεί 6 κύκλους ρολογιού. Ο ρυθμός ρολογιού του επεξεργαστή παραμένει σταθερός και το ίδιο ο χρόνος προσπέλασης της κύριας μνήμης.
